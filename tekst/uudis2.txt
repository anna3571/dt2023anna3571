Infortari aktsiate esmasel avalikul pakkumisel märgiti kõik aktsiad napilt täis ja kõik jaeinvestorid said soovitud mahus aktsiaid. Osales üle 5500 investori ja aktsiate lõplikuks hinnaks kinnitati 26 eurot.

Infortari aktsiate esmasel avalikul pakkumisel osales 5517 jaeinvestorit Eestist ja  kutselist investorit Euroopast, investorite esitatud märkimiste kogumaht ulatus 41,4 miljoni euroni, mis on 1,3 korda rohkem pakkumise baasmahust ehk 31,2 miljonist eurost, teatas ettevõte.

Infortari aktsia lõplikuks hinnaks kinnitati 26 eurot. Ettevõte otsustas investoritele jaotada kokku 1 360 000 pakutavat aktsiat, millest 160 000 aktsiat jaotatakse ülejaotamisoptsiooni käigus. Lõpliku hinna pealt kujunes pakkumise kogumahuks 35,4 miljonit eurot. Eeldatav Infortari aktsia esimene kauplemispäev on 14. detsembril.

"Börsile minek ja kaasatav kapital annab meile lisahoogu rahvusvahelisel laienemisel. Tunnustame neid, kes meid ja meie portfelli usaldasid – kõik Infortari märkinud jaeinvestorid saavad soovitud mahus aktsiaid ja seda hinnavahemiku alumisel tasemel," ütles Infortari juhatuse esimees Ain Hanschmidt.

https://www.err.ee/1609191139/infortari-aktsia-hinnaks-kujunes-26-eurot